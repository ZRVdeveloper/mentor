29.12.18
#####
В Україні діти зможуть навчатись при лікарнях
#####
http://osvita.ua/school/62929/
#####
Міністерство освіти та Міністерство охорони здоров'я затвердили положення, що визначає механізм забезпечення навчання при лікарні для кожної дитини, яка цього потребуватиме.
</p><p>
Про це, під час прес-конференції, повідомила міністр освіти і науки Лілія Гриневич.
</p><p>
За її словами, в Україні був час, коли навчання при лікарнях було нормою, але за останні роки ця практика була поступово втрачена.
</p><p>
«Зараз це змінилося – якраз сьогодні, у День святого Миколая, світ побачило положення, що захищає право кожної дитини, яка потребує тривалого стаціонарного лікування, на освіту», – зазначила Гриневич.
</p><p>
Для того, щоб дитина отримала можливість навчання при лікарні необхідна відповідна заява батьків та згода лікаря, що стан дитини дозволяє навчатися.
</p><p>
«Ми розуміємо, що в батьків, які лікують свою дитину стаціонарно, може бути багато інших турбот. Саме тому було прописано, що ця заява може бути передана лікарні будь-якими каналами зв’язку», – пояснює Лілія Гриневич.
</p><p>
Навчання при лікарні передбачатиме три основні форми: створення класів та класів-комплектів (не менше 5 і не більше 12 учнів), а також індивідуальна або дистанційна форми.
</p><p>
Міністр освіти повідомила, що остання форма актуальна, якщо дитина за станом здоров’я не може безпосередньо спілкуватись з учителем.
</p><p>
«Такі випадки особливо характерні для онкологічних захворювань, лікування яких призводить до зниження імунітету. У результаті дитина тривалий час мусить бути ізольована від навколишнього світу. Психологічно в таких випадках навчання буває навіть важливішим, ніж у інших, адже воно допомагає зберегти зв’язок з реальним світом», – відзначила Лілія Гриневич.
</p><p>
Планується, що за кожною лікарнею, де може бути потреба для організації навчання, закріплюватиметься школа. Це робитимуть місцеві органи самоврядування, які є засновниками закладів освіти. Також між закладом охорони здоров’я та закладом освіти укладатиметься письмовий договір про співпрацю.
</p><p>
На школу будуть покладені обов'язки із забезпечення вчителями, взаємодію з адміністрацією закладу охорони здоров’я, організацію тимчасового користування підручниками тощо.
</p><p>
У свою чергу лікарні координуватимуть питання навчання дітей у закладі, надаватимуть потрібні для навчання приміщення та забезпечуватимуть навчальний процес необхідними меблями.
</p><p>
Після закінчення лікування дитина отримає довідку про успішність, яка дозволить зарахувати пройдене у лікарні навчання у тій школі, де дитина безпосередньо навчається.
</p><p>
У Міністерстві освіти також повідомили, що ідейною натхненницею проекту «Школи при лікарнях» стала телеведуча, куратор соціальної ініціативи «Право на освіту» Наталія Мосейчук.
</p><p>
За словами Мосейчук, дуже символічно, що в День святого Миколая сталося диво, коли оголосили, що школи при лікарнях підтримали на державному рівні.
</p><p>
«Сьогодні день легалізації шкіл в лікарнях. Погоджена оплата праці педагогічних працівників, які забезпечують здобуття загальної середньої освіти учнями в лікарні. Але це перші правила і зміни, які розпочалися по всій країні! Це не означає, що робота зроблена і на цьому поставлена крапка, це означає, що після нового року наш освітній десант буде відвідувати всі області України. Рухайте зміни, втілюйте їх. Дякуємо тим всім, хто сьогодні, і тим, хто буде завтра з нами в цій великій справі», – повідомила телеведуча.