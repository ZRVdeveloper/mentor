29.12.18
#####
ЄС надає Україні 58 млн євро на розвиток профосвіти
#####
http://osvita.ua/vnz/62893/
#####
Європа надає 58 млн євро на модернізацію професійної освіти в Україні. Про це, з посиланням на підписану в Брюсселі Угоду між Україною та Європейською комісією про фінансування проекту «EU4Skills», повідомили у Міністерстві освіти і науки.
</p><p>
Планується, що зазначені кошти будуть використані на модернізацію інфраструктури, закупівлю обладнання, створення центрів досконалості, а також зміну змісту, навчання майстрів та вчителів, розробку нових освітніх стандартів.
</p><p>
«Ми вже давно анонсували переговори з нашими європейськими партнерами про великий інфраструктурний проект для модернізації професійної освіти. Нарешті підписано Угоду, і ми можемо більш детально говорити про умови цього проекту. Зокрема, він передбачає інвестиції у розмірі 58 млн євро. З них 35 млн євро буде спрямовано безпосередньо на модернізацію інфраструктури, тобто будівництво, ремонти та обладнання. Решту спрямують на модернізацію змісту освіти, навчання педагогів та майстрів тощо», - розповіла міністр освіти Лілія Гриневич.
</p><p>
Окрім цієї інвестиції також планується, що Європейський інвестиційний банк надасть українському уряду позику під низькі відсотки для збільшення інвестицій у модернізацію закладів професійної освіти. Для того, щоб зафіксувати ці наміри Лілія Гриневич також підписала відповідний Меморандум між МОН та Європейським інвестиційним банком.
</p><p>
«Меморандум фіксує наші взаємні наміри, однак, поки не містить конкретних цифр. Попередньо ми ведемо мову про позику у розмірі майже 50 млн. Це великі, але дуже потрібні нашій системі гроші. Сьогодні обладнання закладів професійної освіти зношене на 60%, а подекуди навіть на 100%. Ми ніколи не зможемо забезпечити нашу економіку якісними фахівцями, якщо не створимо для них умови для навчання на якісному обладнанні, такому, що вони побачать на власному місці роботи», — пояснила Лілія Гриневич.